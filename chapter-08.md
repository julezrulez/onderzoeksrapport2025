
# Eindconclusies en aanbevelingen

De primaire onderzoeksvragen richten zich op hoe Nederlandse belanghebbenden zijn vertegenwoordigd in mondiale standaardisatie-organisaties, op de drijfveren voor betrokkenheid en op wat de overheid kan doen om deelname te vergroten. In dit hoofdstuk worden de eindconclusies en aanbevelingen beschreven.

## Eindconclusies bij dit onderzoek

1.  De Nederlandse overheid heeft al aanzienlijke stappen gezet in het bevorderen van standaardisatie en samenwerking tussen publieke en private sectoren. Denk aan identities, dataspaces, asset management, cybersecurity en AI. Het voortzetten en verder versterken van deze inspanningen zal Nederland profijt opleveren. Door als **overheid en bedrijfsleven de krachten te bundelen**, ontstaat optimale en efficiënt ingezette participatie aan standaardisatie. De standaarden vormen zo enerzijds de basis van innovatie en duurzaamheid en anderzijds bieden ze effectief bescherming van de Nederlandse waarden en de concurrentiepositie in het internationale speelveld. 

2.  Het is belangrijk voor Nederland als geheel om **gericht te investeren** in deelname aan díe standaardisatie-organisaties waar strategische belangen op het spel staan, zoals de handelspositie, het concurrentievermogen en de digitale soevereiniteit. 

3.  Vanwege mededingingsregels kan samenwerking in een sector beperkt zijn, maar **standaardisatie biedt een neutraal en transparant mechanisme** om die wel mogelijk te maken. Het helpt zowel het mkb als grote organisaties gezamenlijke vooruitgang te boeken in interoperabiliteit, efficiëntie en innovatie, zonder concurrentie te schaden of regels te overtreden.

## Conclusies in meer detail  

Hieronder volgen de conclusies op basis van de interviews en de verzamelde data in meer detail.  

1.  **Vertegenwoordiging en betrokkenheid**

<!-- -->

1.  **Een groeiende deelname** aan SDO’s in absolute zin.

> Uit de verzamelde gegevens over de periode 2019 -2024 lijkt sprake te zijn van een groeiende deelname, gelet op zowel het aantal individuele deelnames als het aantal Nederlandse organisaties dat deelneemt.

2.  **Echter, het aandeel** van de participatie van Nederlandse belanghebbenden ten opzichte van het **mondiale totaal, neemt iets af.**

> De trend is dat de mondiale participatie toeneemt, de participatie van Nederlandse belanghebbenden blijft in verhouding achter.

3.  **Een sterke Nederlandse vertegenwoordiging** op gebieden waar Nederland een **groot (economisch) belang** heeft**. **

> Omdat Nederland zich meer dan andere landen richt op thema’s waar zij een groot economisch belang heeft- zoals AI, Telecom en betaaldiensten, assetmanagement en digitale beveiliging is de participatie aan de betreffende standaardisatieplatformen sterk vertegenwoordigd. Op andere onderwerpen (zoals energietechniek en quantumtechnologie) lijkt participatie minder te zijn dan die van andere landen. Als mogelijke oorzaak wordt genoemd het ontbreken van kennis (binnen de overheid) over deze onderwerpen. <span class="mark"></span>
>
> De Nederlandse invloed van organisaties op standaardisatie is niet vast te stellen op basis van enkel het aantal participaties. Dit, omdat invloed niet gaat over aantal, maar over de wijze van deelname (bijvoorbeeld, meeschrijven aan een norm en aanwezigheid op belangrijke momenten).  

4.  **Strategische voordelen** en vroegtijdige inzichten zijn **drijfveren** voor **betrokkenheid**

> Actieve deelname levert organisaties strategische voordelen op zoals het beïnvloeden van standaarden, het vergroten van het marktaandeel, het verbeteren van internationale standaarden en interoperabiliteit en het waarborgen van (product)veiligheid. Bij passieve deelname krijgen organisaties vroegtijdig inzicht in nieuwe ontwikkelingen, waardoor zij snel kunnen anticiperen.  Tenslotte draagt deelname vaak bij aan een collectief of sectoraal belang. 

5.  **Betrokkenheid** lijdt onder **gebrek aan kennis, tijd, middelen en capaciteit,** waardoor de prioritering van standaardisatie onvoldoende aandacht krijgt. Voordelen van standaardisatie zijn vaak pas op langere termijn zichtbaar. 

> Veel organisaties hebben niet de kennis, tijd, middelen en capaciteit om actief deel te nemen. Bij het management en de bestuurders lijkt onvoldoende bekendheid met het onderwerp te leiden tot een gebrek aan betrokkenheid. Daarnaast zijn standaardisatieprocessen van lange duur en complex, wat deelname verder bemoeilijkt. Daardoor worden de opbrengsten en voordelen pas op lange termijn zichtbaar. Dit alles leidt ertoe dat standaardisatie onvoldoende prioriteit krijgt.  

6.  **In de toekomst** verwachten Nederlandse organisaties **geen uitbreiding** van hun activiteiten.   

> Wanneer er toch wordt gedacht aan specifieke activiteiten, dan zal men zich richten op strategische onderwerpen zoals AI, digital wallets, cyber, data interoperabiliteit en op operationele onderwerpen zoals procurement en invoicing.

2.  De rol voor de overheid 

<!-- -->

7.  **Standaardisatie** is een **belangrijk instrument** voor de **overheid.**     
    > Het kan ingezet worden om concrete invulling te geven aan beleid om de maatschappelijke waarden en belangen van Nederland beter te kunnen waarborgen. Ook kan het instrumenteel ingezet worden om beleid en uitvoering te verbinden.

8.  **De overheid** is de **spil** in de **bescherming** van **Nederlandse maatschappelijke waarden** via standaardisatie (zoals ethische principes, maatschappelijke normen en publieke belangen). 

> Als de overheid zich hierin niet actief mengt, zullen commerciële of internationale partijen dit proces domineren, mogelijk zonder voldoende aandacht voor publieke belangen zoals privacy, veiligheid, toegankelijkheid en digitale soevereiniteit. 

9.  **Efficiënte en effectieve implementatie** van nieuwe regels en **standaarden** is mogelijk, op basis van **geharmoniseerde standaarden**.     
    > Hiervoor moet de overheid kritisch blijven kijken naar de toegevoegde waarde van specifieke standaarden in de EU-regelgeving.   

10. Het **stimuleren** en **faciliteren** **van deelname** aan- en kennis over standaardisatie-activiteiten zijn **rollen die van de overheid** **verwacht** worden en die meerwaarde opleveren. **    
    > **De overheid kan participatie stimuleren door middelen beschikbaar te stellen aan organisaties (logistieke ondersteuning, subsidies, financiering en opleidingen). De overheid heeft de positie om samenwerking te stimuleren, bewustwording te creëren, informatie helder en tijdig te verstrekken en om bestuurlijke urgentie te creëren rondom standaardisatie.   

11. **Prioritering** van onderwerpen **zal verbeteren** wanneer de **overheid** een **coördinerende rol** op zich inneemt.    
    > Een multidisciplinaire aanpak vanuit de private- en de publieke sector en hoger onderwijsinstellingen biedt kansen. Er zijn op internationaal vlak buitengewoon veel standaardisatie-activiteiten en trajecten die elkaar ook nog deels overlappen. Om prioritering mogelijk te maken (op onderwerp / te ontwikkelen standaard / opportuun moment) zijn overzicht, inzicht en gedegen afwegingskaders nodig. Ook hierin zou de overheid het voortouw kunnen nemen. 

<!-- -->

3.  Voordelen en drempels 

<!-- -->

12. **Standaardisatie** biedt het **bedrijfsleven (bedrijfs)economische voordelen**.   
    Voordelen zijn: het realiseren van schaalvoordelen, het vergemakkelijken van de toegang tot internationale markten, het bevorderen van interoperabiliteit tussen systemen en het bijdragen aan efficiëntere implementatie van nieuwe technologieën

13. **Deelname** aan standaardisatie biedt het **bedrijfsleven strategische voordelen**.    
    Lange termijn voordelen zijn: de resulterende standaarden passen beter in de producten- en dienstenstrategie en/of bij de bedrijfsvoering. Andere voordelen zijn consumentenbescherming, duurzaamheid en het verlagen van handelsbarrières. Voor het senior management zijn korte termijn voordelen (financieel) aantrekkelijker. Deelname aan standaardisatie wordt daarom veelal beschouwd als kostenpost in plaats van als investering.  

14. **Deelname** aan standaardisatie-activiteiten op **persoonlijke basis** levert **persoonlijke voordelen**.     
    Voordelen omvatten de intrinsieke motivatie voor het werk, de wens om een maatschappelijke bijdrage te leveren, het ervaren van voldoening en professionele voordelen zoals netwerkmogelijkheden en kennisvergroting. 

15. **De toegankelijkheid** van standaardisatie-activiteiten verdient bijzondere **aandacht.** Activiteiten worden beter toegankelijk met behulp van onder andere financiële en logistieke ondersteuning en door het bieden van educatie. Dit geldt voor zowel de overheid als het bedrijfsleven. Deelname vraagt doorgaans om veel en specifieke expertise. Het vinden van mensen met de juiste vaardigheden vormt een uitdaging. De overheid zou het vakgebied kunnen stimuleren en zo een nieuwe instroom kunnen bevorderen.

16. Organisaties ervaren **drempels** voor **deelname** aan **Europese en internationale standaardisatie-activiteiten**.    
    De aanzienlijke tijd die bedrijven moeten investeren in het actief deelnemen aan de ontwikkeling van standaarden is kostbaar en vormen een bezwaar (voor met name het mkb). Ook de deelnamekosten die sommige SDO’s in rekening brengen spelen een rol. Veel organisaties hebben beperkt capaciteit beschikbaar voor deelname aan standaardisatie-activiteiten. Tenslotte worden standaardisatie-activiteiten doorgaans als complex en traag ervaren. 

17. Organisaties gaan op **verschillende manieren** met standaardisatie om.    
    Sommige organisaties hebben een gespecialiseerde afdeling voor standaardisatie. Andere organisaties hebben medewerkers die standaardisatie als integraal onderdeel van hun werk uitvoeren en deels ook naast hun werk doen.   

## Aanbevelingen voor de Nederlandse overheid 

1.  Beleidskoers en visie   

> Versterking van Nederlandse belangen in ICT-standaardisatie vereist het door de overheid ontwikkelen van een duidelijke beleidskoers en visie op standaardisatie die uitgedragen kan worden naar organisaties en de Europese Commissie (EC). Dit betekent:   

- **Duidelijk beeld hebben** van Nederlandse prioriteiten en positie van de Nederlandse overheid ten opzichte van deelname aan standaardisatie activiteiten.   

- **Gedegen afwegingskaders opstellen** met criteria voor inzet op standaardisatieactiviteiten die transparantie, eerlijke besluitvorming en uitlegbaarheid bevorderen, terwijl bedrijven binnen dergelijke kaders kunnen innoveren (zoals het geval is bij AI-standaarden). 

- **Keuzes maken** over inhoudelijke onderwerpen waarop inzet op standaarden nodig is.  ** **

- **Kritisch kijken naar de toegevoegde waarde** van voorgestelde geharmoniseerde standaarden in EU-regelgeving en het Nederlandse bedrijfsleven informeren **of ondersteunen** bij de implementatie (bijvoorbeeld door publiek-private dialogen te voeren). Dit stelt organisaties in staat proactief in te spelen op marktveranderingen en de technologie, wat hun positie op de lange termijn versterkt. 

   

2.  **Voortouw nemen bij het coördineren en prioriteren van standaardisatie-activiteiten en stimuleren van samenwerking    **

> Aanbevolen wordt dat de overheid een meer actieve coördinerende rol oppakt in activiteiten om bewustwording van urgentie en meerwaarde van standaardisatie te vergroten. Daaronder vallen: 

- **Proactief signaleren** op inzet van relevante standaardisatie-activiteiten 

- **Monitoring** van relevante standaardisatie-activiteiten .

- Het mogelijk maken van **strategische prioritering** van standaardisatie-activiteiten

- Bevordering van **(multidisciplinaire) samenwerking** tussen de overheid, industriesectoren en de wetenschap, zoals in Duitsland plaatsvindt.

- **Borging van neutraliteit** in de ontwikkeling van standaarden (als reactie op Big Tech) en daarmee het beschermen van maatschappelijk/publieke waarden   

- Het zorgen voor de **juiste kaders** bij de ontwikkeling van standaarden   

- Het faciliteren van kennisdeling van beproefde werkwijzen (**best practices**) omtrent deelname aan standaardisatie-activiteiten ter versterking van de Nederlandse standaardisatie-initiatieven.   

- Prioriteer de inzet van **specifieke technologieën** die de economische en maatschappelijke impact van Nederland vergroten in zowel de Europese als internationale context.   

- Faciliteer **kennisdeling binnen netwerken** tussen overheid en bedrijfsleven door middel van bijeenkomsten, workshops en online platforms.

- **Mechanisme buiten de ESO-structuur**: Om de Nederlandse belangen te behartigen (daar waar de deelname veel meer direct en op eigen titel, dus niet vanuit NEN, wordt ondersteund) dient het volgende te worden gefaciliteerd: 1) lidmaatschapsopties voor Nederlandse belanghebbenden (door financiële en logistieke ondersteuning te bieden), 2) een nationaal coördinatiemechanisme / -platform voor samenwerking om de Nederlandse inbreng te versterken die niet binnen de ESO-structuur valt. Dit kan bijvoorbeeld door een nationaal coördinator aan te stellen die de deelname van Nederlandse belanghebbenden coördineert en ondersteunt, 3) zorg voor duidelijke communicatie over de specifieke vereisten en structuren van de niet-formele SDO’s.

   

3.  Stimuleren van de toegankelijkheid van standaardisatie(-activiteiten)   

> Tenslotte wordt aanbevolen de drempels aan te pakken die volgens de geïnterviewden deelname aan standaardisatie belemmeren. Daarbij wordt gedacht aan:   

- Het bieden van **financiële ondersteuning** en stimulans om het **mkb** te helpen bij deelname aan standaardisatie-activiteiten. Bijvoorbeeld financiering in de energietechniek (energieopslag en laadsystemen).  

- (**Financiële**) **ondersteuning** van **maatschappelijk** relevante trajecten (denk aan privacy).

- Het bieden van **opleidingen, faciliteren van kennisdeling binnen netwerken** en het verhogen van het **kennisniveau** zowel procesmatig en inhoudelijk over standaardisatie, in samenwerking met het bedrijfsleven / brancheorganisaties en de wetenschap. Dit moet ondersteund worden door **structurele capaciteitsopbouw binnen de overheid.**

