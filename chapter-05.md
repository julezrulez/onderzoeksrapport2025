
# Onderzoeksvraag 1: Hoe zijn Nederlandse belanghebbenden ten opzichte van andere landen vertegenwoordigd in internationale standaardisatie-organisaties?

Om antwoord te kunnen geven op deze vraag, is de Nederlandse vertegenwoordiging in kaart gebracht. Vervolgens is onderzocht hoe de vertegenwoordiging zich heeft ontwikkeld over de afgelopen vijf jaar (2019-2024).

## Beschrijving en terminologie van verzamelde gegevens

Voor de doeleinden van dit onderzoek wordt **participatie** beschouwd **als deelname aan het vormgeven van internationale standaarden**. Hierbij wordt onderscheid gemaakt tussen drie verschillende eigenschappen van participatie**: 1) representatievorm, 2) participatieobject en 3) participatiemethode**.

De verzamelde gegevens voor het kwantitatief in kaart brengen van participatie zijn over de verschillende SDO’s gestandaardiseerd samengevoegd in de volgende algemene vorm per participatie:

- *Persoon X*

- *Optioneel: Namens organisatie Y*

- *Is lid van/vervult formele rol/ neemt deel aan overleg/dient contributie in/stemt*

- *Bij werkgroep/commissie Z*

- *Optioneel: Als \[rol\]*

- *Optioneel: Op datum \[dd-mm-jjjj\]*

Nederlandse belanghebbenden zijn geïdentificeerd aan de hand van een aantal strategieën, in de meeste gevallen op basis van de organisatienaam. De aantallen participaties die hier vermeld zijn, moeten daarom gezien worden als minimale aantallen. Mogelijk zijn er meer, niet alle gegevens kunnen worden achterhaald.

Wanneer wordt gesproken van **Nederlandse belanghebbenden,** kan dat verschillende typen organisaties betreffen~~:~~

1.  Nederlandse organisaties (ingeschreven bij de Kamer van Koophandel) zonder (noemenswaardige) internationale vestigingen, zoals bijvoorbeeld TNO.

2.  Nederlandse organisaties (hoofdkantoor in Nederland) met internationale vestigingen, bijvoorbeeld Philips (hoofdkantoor in Amsterdam).

3.  Nederlandse vestigingen van buitenlandse organisaties (hoofdkantoor niet in Nederland), bijvoorbeeld Ericsson (vestiging in Rijen, hoofdkantoor in Zweden).

4.  Nederlandse ‘brievenbusholdings’ van buitenlandse organisaties (formeel gevestigd in Nederland, maar alleen om administratieve/fiscale reden, het merendeel van de activiteiten vindt in het buitenland plaats). Een voorbeeld hiervan is (het voormalige) Alcatel. (Deze categorie is in overleg door de opdrachtgever buiten de afbakening van het onderzoek geplaatst).

5.  Nederlandse overheidsorganisaties/overheidsonderdelen. Hierbij onderscheiden we:

    1.  Formele vertegenwoordigers van de Nederlandse overheid (in deze dataset slechts EZ, bij andere SDO’s kunnen dit andere organisaties zijn) en

    2.  Organisatieonderdelen van de Nederlandse overheid, waaronder van de Rijksoverheid, provincies, gemeenten, waterschappen, ZBO’s en overheidsstichtingen, zoals Geonovum.

6.  Nederlanders (personen met Nederlandse nationaliteit) die op persoonlijke titel deelnemen in standaardisatie-organisaties, bijvoorbeeld individuele deelnemers aan IETF.

Voor de aanwijzing van Nederlandse belanghebbenden zijn soortgelijke criteria gehanteerd die NEN gebruikt voor lidmaatschap: indien er sprake is van een Nederlands economisch belang, kan een organisatie die niet primair in Nederland gevestigd is wel deelnemen aan standaardisatie. Zo wordt een brievenbusfirma uitgesloten, maar kan een organisatie met financiële activiteiten in Nederland wel degelijk vanuit Nederlands belang participeren. Participatie wordt gekoppeld aan de organisatie, niet de persoon. Er hoeft dus niet noodzakelijk een deelnemer vanuit Nederland afgevaardigd te worden, zolang de organisatie binnen de categorieën Nederlandse belanghebbenden valt.

### Overzicht van beschikbare gegevens

In totaal bevat de dataset van verzamelde data 469.629 individuele deelnames. toont het totale aantal participaties, zowel van Nederlandse belanghebbenden als het totale aantal per categorie, in de dataset per SDO-type. Elke participatie representeert één deelname van één persoon. ISO en IEC betreffen alleen Nederlandse participaties, verkregen via NEN. Van CEN-CENELEC hebben wij geen gegevens over participatie.

Tabel 2 Totaal aantal participaties van Nederlandse belanghebbenden in de dataset per SDO en participatievorm.

<table>
<colgroup>
<col style="width: 16%" />
<col style="width: 16%" />
<col style="width: 16%" />
<col style="width: 16%" />
<col style="width: 16%" />
<col style="width: 15%" />
</colgroup>
<thead>
<tr class="header">
<th>SDO</th>
<th>Lid commissie/<br />
werkgroep</th>
<th>Formele rol</th>
<th>Bijwonen bijenkomst</th>
<th>Technische contributie</th>
<th>Totaal</th>
</tr>
</thead>
<tbody>
<tr class="odd">
<td>3GPP</td>
<td>763<br />
(29.492)</td>
<td>15<br />
(831)</td>
<td>5.396<br />
(170.418)</td>
<td></td>
<td>6.174<br />
(199.910)</td>
</tr>
<tr class="even">
<td>ETSI</td>
<td>115<br />
(7.078)</td>
<td>6<br />
(621)</td>
<td>1.548<br />
(107.641)</td>
<td></td>
<td>1.669<br />
(115.340)</td>
</tr>
<tr class="odd">
<td>IETF</td>
<td>25<br />
(4.192)</td>
<td>17<br />
(3.931)</td>
<td>2.036<br />
(112.206)</td>
<td></td>
<td>2.078<br />
(120.331)</td>
</tr>
<tr class="even">
<td>ITU</td>
<td>0<br />
(1.802)</td>
<td>0<br />
(1.802)</td>
<td></td>
<td>0<br />
(4.911)</td>
<td>0<br />
(6.713)</td>
</tr>
<tr class="odd">
<td>OASIS</td>
<td>42<br />
(3.983)</td>
<td></td>
<td></td>
<td></td>
<td>42<br />
(3.983)</td>
</tr>
<tr class="even">
<td>W3C</td>
<td>295<br />
(16.906)</td>
<td>1<br />
(18)</td>
<td></td>
<td></td>
<td>296<br />
(16.924)</td>
</tr>
<tr class="odd">
<td>IEC*</td>
<td></td>
<td></td>
<td>2.017</td>
<td></td>
<td>2.017</td>
</tr>
<tr class="even">
<td>ISO*</td>
<td></td>
<td>102</td>
<td>1.678</td>
<td></td>
<td>1.780</td>
</tr>
<tr class="odd">
<td>Totaal</td>
<td>1.240<br />
(63.453)</td>
<td>141<br />
(7.305)</td>
<td>12.675<br />
(393.960)</td>
<td>0<br />
(4.911)</td>
<td>14.056<br />
(469.629)</td>
</tr>
</tbody>
</table>

Toelichting bij tabel 2: De waarde tussen haakjes is het totale aantal voor die categorie. Voor IEC en ISO zijn de beschikbare gegevens beperkt tot participatie van Nederlandse belanghebbenden. Zij zijn aangegeven met een asterisk (**\***). In de totalen zijn zij zowel opgeteld bij Nederlandse belanghebbenden als bij totale participatie. Dit is over de periode 2019-2024, afhankelijk van beschikbaarheid van gegevens.

## Nederlandse participatie per organisatietype

De totale Nederlandse participatie per organisatietype wordt getoond in **tabel 3** voor de SDO’s waarbij dat herleidbaar is. Nederlandse participatie is geoperationaliseerd als participatie namens een Nederlands belang. IEC en ISO hebben nationale vertegenwoordiging geregistreerd, hier is de organisatie niet herleidbaar. Omdat hier geen organisatietypes kunnen worden geduid, zijn deze niet weergegeven in onderstaande cijfers.

Tabel 3 Het aantal Nederlandse participaties per organisatietype over de periode 2019-2024.

| Type                                                                                                                                          | Aantal participaties |
|-----------------------------------------------------------------------------------------------------------------------------------------------|----------------------|
| Nederlandse organisaties zonder (noemenswaardige) internationale vestigingen (n=42)                                                           | 1558                 |
| Nederlandse organisaties met internationale vestigingen (n=5)                                                                                 | 1237                 |
| Nederlandse vestigingen van buitenlandse organisaties (n=16)                                                                                  | 7435                 |
| Formele vertegenwoordigers van de Nederlandse overheid (n=1)                                                                                  | 732                  |
| Organisaties van de Nederlandse overheid, waaronder Rijksoverheid, provincies, gemeenten, waterschappen, ZBO’s en overheidsstichtingen (n=10) | 162                  |
| Totaal                                                                                                                                        | **11.124**           |

Toelichting: Van het totaal ontbreken IEC en ISO omdat daar geen koppeling met een organisatie gemaakt kan worden. De n staat voor het aantal geïdentificeerde unieke organisaties in de categorie.

Verreweg de grootste groep deelnames wordt gevormd door **Nederlandse vestigingen van buitenlandse organisaties**. Hierbij moet in veel gevallen een kanttekening worden geplaatst: de Nederlandse belanghebbenden zijn geïdentificeerd op basis van naam, met als referentiemateriaal de lijst van NEN-leden en andere indicatoren dat zij mogelijk Nederlands zijn. In enkele gevallen bleek het goed mogelijk om Nederlandse vertegenwoordiging aan te wijzen, omdat de organisaties ook als zodanig geregistreerd zijn bij de SDO, zoals bij ETSI. In andere gevallen werkt herleiding op naam, waar bijvoorbeeld een vertegenwoordiger van een groot Amerikaans softwarebedrijf met vestigingen in Nederland wordt aangemerkt als Nederlandse belanghebbende. Het gevolg hiervan is dat de multinational, wanneer distinctie tussen de Nederlandse tak en andere takken niet te maken is, telt als Nederlandse belanghebbende. Dit geldt andersom ook voor Nederlandse organisaties met buitenlandse vestigingen.

Binnen de afbakening van dit onderzoek wordt de formele vertegenwoordiging van de Nederlandse overheid waargenomen door het ministerie van Economische Zaken, in de rol van verantwoordelijke voor Nederlandse participaties. Het komt voor dat specifieke Nederlandse overheidsorganisaties participeren in het opstellen van standaarden op onderwerpen, zoals bijvoorbeeld Rijkswaterstaat op asset management.

## Trends in Nederlandse vertegenwoordiging

Nederlandse participatie door de tijd is meetbaar qua aanwezigheid bij vergaderingen en qua inbreng van technische contributies bij 3GPP, ETSI, IETF, IEC en ISO. Voor ITU zijn gegevens van technische contributies voor een deel van de werkgroepen beschikbaar, maar geen van die technische contributies is gedaan door een organisatie die ais aangemerkt als Nederlandse belanghebbende. Wel zijn er Nederlandse belanghebbenden lid die niet terugkomen in de onderzoeksgegevens, vermoedelijk omdat het verzamelen van data binnen ITU niet volledig kon worden uitgevoerd.

### Aantal individuele Nederlandse deelnames over tijd

**Tabel 4** laat het absolute aantal Nederlandse participaties over tijd zien. Participatie in de vorm van aanwezigheid bij bijeenkomsten van de SDO’s en hun werkgroepen, is over tijd toegenomen, met weliswaar een dip in ETSI en IETF in 2023 en bij IEC in 2020. Bij IETF is de gemeten participatie constant sinds 2020. De afname bij ETSI van 2020 op 2023 is dus niet consistent met de algemene trends in participatie.

Tabel 4 Het aantal Nederlandse participaties over tijd (absoluut).Voor ITU zijn technische contributies over tijd gevonden, maar daarvan kon geen enkele aan een Nederlandse belanghebbende worden gekoppeld.

| Jaar | 3GPP | ETSI | IETF | IEC | ISO |
|------|------|------|------|-----|-----|
| 2019 | 82   | 112  |      | 397 | 89  |
| 2020 | 176  | 277  | 80   | 221 | 209 |
| 2021 | 219  | 305  | 144  | 299 | 359 |
| 2022 | 218  | 329  | 178  | 337 | 321 |
| 2023 | 260  | 228  | 152  | 379 | 309 |
| 2024 |      |      |      | 384 | 391 |

Bij deze stijgende lijn speelt een belangrijke ontwikkeling mee: tijdens de COVID-pandemie hebben veel vergaderingen online plaatsgevonden. De drempel om deel te nemen werd hierdoor lager en dat zou kunnen hebben geleid tot het algeheel toenemen van de participatie. In de breedte is deze stijging duidelijk zichtbaar in de gegevens. Om daarvoor te corrigeren is het aandeel Nederlandse belanghebbenden uitgerekend, zie tabel 5.

**Tabel 5** laat de trend van het relatieve aandeel Nederlandse participatie zien in percentages voor 3GPP, ETSI en IETF (voor IEC en ISO zijn alleen gegevens beschikbaar over Nederlandse participatie). De sterke stijging in absolute aantallen bij IETF zet om naar een lichte daling vanaf de COVID-pandemie. Om de percentages in perspectief te plaatsen: Nederland vertegenwoordigt (in termen van het BNP) 1% van de wereldeconomie en 6% van de Europese economie. Hoewel de stijging van het aantal participaties in absolute aantallen dus wel zichtbaar is, vertaalt dit zich niet direct naar een groter aandeel vertegenwoordiging van het Nederlands belang.

Tabel 5 Het aandeel Nederlandse participaties in percentages over tijd (ten opzichte van het totale aantal participaties) voor 3GPP, ETSI en IETF.

| Jaar | 3GPP | ETSI | IETF |
|------|------|------|------|
| 2019 | 1,8% | 0,7% |      |
| 2020 | 1,2% | 0,5% | 0,4% |
| 2021 | 1,3% | 0,4% | 0,5% |
| 2022 | 1,4% | 0,4% | 0,6% |
| 2023 | 1,4% | 0,2% | 0,6% |
| 2024 |      |      |      |

Respondenten geven aan dat Nederland in mindere mate vanuit de overheid strategische inzet en coördinatie toont, in vergelijking met andere landen. Dit wordt in verband gebracht met het vermogen om deelnemers te mobiliseren: in landen waar de overheid een grotere rol speelt en er meer coördinatie is tussen overheid en bedrijfsleven (als het gaat om standaardisatie) gaat mobilisatie beter. Daar staat tegenover dat Nederland op een aantal onderwerpen, zoals digitale beveiliging, telecom, betalingsverkeer en asset management, sterker aanwezig is dan veel andere (grotere) landen.

Hieruit volgt dat Nederland meer thematische focus heeft dan andere landen en daar waar er sprake is van een sterk (economisch) belang, dan ook goed vertegenwoordigd is. Op andere onderwerpen, zoals quantumtechnologie of energieopslag (batterijen/accu’s) lijkt participatie minder plaats te vinden dan bij andere landen. Geïnterviewden leggen daarbij het verband met het ontbreken van kennis binnen de overheid op deze onderwerpen.

### Aantal participerende Nederlandse organisaties over tijd

Naast het absolute aantal **individuele** **deelnames** kan gekeken worden naar het aantal **unieke participerende organisaties** per jaar. In de beschikbare dataset is zichtbaar dat het aantal Nederlandse organisaties dat deelneemt, is toegenomen. Hierbij tellen organisaties die bij meerdere SDO’s participeren, nog steeds als één unieke organisatie. **Tabel 6** toont het aantal participerende Nederlandse organisaties voor 2019-2024. Kanttekening hierbij: De toename in het aantal unieke participerende organisaties in tijd, kan niet met 100% zekerheid worden vastgesteld. Omdat er sprake is van beperkte gegevens voor 2019 en 2024 lijkt het startpunt waarschijnlijk lager dan het werkelijk is. Daarom is dit vermeld als een ‘vermoedelijke stijging’.  
Concluderend kan gesproken worden van een groeiende participatie in absolute zin, met een vermoedelijke stijging in het aantal Nederlandse belanghebbenden dat deelneemt.

Tabel 6 Aantal participerende organisaties met Nederlands belang. NB: Voor 2019 en 2024 zijn de data beperkt. Deze jaren zijn aangemerkt met een asterisk (\*).

| Jaar     | Aantal organisaties namens NL |
|----------|-------------------------------|
| **2019** | 12\*                          |
| **2020** | 18                            |
| **2021** | 26                            |
| **2022** | 28                            |
| **2023** | 24                            |
| **2024** | 19\*                          |

## Nederlandse vertegenwoordiging in formele rollen

Formele rollen zijn bijvoorbeeld een voorzitterschap, een penvoerder (editor) of een reviewer in een standaardisatiewerkgroep. Interviewrespondenten met een formele rol geven aan dat ze daarmee aanzienlijke invloed hebben op de ontwikkeling van standaarden. Het succes van een standaardisatietraject wordt in grote mate bepaald door het leiderschap en de onpartijdigheid van deze persoon. Daarnaast geven respondenten aan dat de penvoerder een grote rol speelt, omdat deze de documenten formuleert die uiteindelijk de basis vormen voor de standaard. Hiervoor is diepgaande inhoudelijke kennis vereist. De kwantitatieve analyse kijkt naar de Nederlandse invulling van formele rollen bij de verschillende SDO’s, op basis van gegevens over de organisaties namens wie de vertegenwoordiger deelneemt.

### Formele rollen bij 3GPP, ETSI, IETF en W3C

Binnen de vier SDO’s zijn in totaal 7.203 invullingen van formele rollen geobserveerd. Hiervan is in 39 gevallen sprake van een Nederlandse invulling (ca 0,5%). De meest ingenomen rol is de rol van voorzitter, zoals zichtbaar in **Tabel 7**. Dit percentage ligt redelijk in lijn met het percentage deelnames aan vergaderingen. Daarbij moet worden aangetekend dat een deel van de formele rollen door onafhankelijke personen wordt vervuld. Zij vervullen hun rol dan bijvoorbeeld in dienst van de SDO in plaats van een van de leden. Bij het interpreteren van de relatieve aanwezigheid van Nederlandse belanghebbenden moet dus in acht worden genomen dat, wanneer deze groep niet mee zou tellen, het percentage hoger zou liggen. Het was tijdens dit onderzoek echter niet mogelijk om deze aan te wijzen en weg te laten.

Tabel 7 Door Nederlandse vertegenwoordigers vervulde rollen in 3GPP, ETSI, IETF en W3C vergeleken met het totaal aantal vervulde formele rollen. NB: De selectie komt voort uit beschikbaarheid van gegevens.

| Rol                                    | Aantal NL | Aantal totaal |
|----------------------------------------|-----------|---------------|
| Voorzitter (Chair)                     | 21        | 2.625         |
| Rapporteur                             | 9         | 214           |
| Reviewer                               | 6         | 428           |
| Technisch adviseur (Technical advisor) | 2         | 111           |
| Vicevoorzitter (Vice Chair)            | 1         | 325           |

Het aantal ingevulde, formele rollen per organisatietype bij 3GPP, ETSI, IETF en W3C is zichtbaar in **Tabel 8**. De grootste vertegenwoordiging van Nederlands belang is namens Nederlandse vestigingen van buitenlande organisaties en bedrijven. Hierbij moet echter in het achterhoofd gehouden worden dat die niet altijd strikt tot de Nederlandse tak te herleiden is, waardoor het aantal hoger kan lijken door vertegenwoordiging van andere takken onder dezelfde naam. Het beeld bij ETSI is een stuk gemengder, waar de formele rollen namens een vertegenwoordiger van een lidorganisatie worden vervuld en de lidorganisaties per land zijn ingeschreven.

Tabel 8 Door Nederlandse vertegenwoordigers vervulde formele rollen per type organisatie

| Type organisatie                                                                                                                       | 3GPP | ETSI | IETF | W3C |
|----------------------------------------------------------------------------------------------------------------------------------------|------|------|------|-----|
| Nederlandse organisaties zonder (noemenswaardige) internationale vestigingen                                                           | 4    | 1    | 2    |     |
| Nederlandse organisaties met internationale vestigingen                                                                                |      | 2    |      |     |
| Nederlandse vestigingen van buitenlandse organisaties                                                                                  | 9    | 1    | 15   | 1   |
| Formele vertegenwoordigers van de Nederlandse overheid                                                                                 |      | 2    |      |     |
| Organisaties van de Nederlandse overheid, waaronder Rijksoverheid, provincies, gemeenten, waterschappen, ZBO’s en overheidsstichtingen | 2    |      |      |     |

### Formele rollen IEC

Voor IEC kunnen de formele rollen niet onderscheiden worden van het totaal of per organisatietype. Daarnaast zijn alleen gegevens van Nederlandse participaties beschikbaar, waardoor niet dezelfde vergelijking gemaakt kan worden als bij de andere SDO’s. Wel is het mogelijk om dit over tijd te laten zien, omdat de rol in de beschikbare data gekoppeld is aan aanwezigheid bij een vergadering. **Tabel** **9** laat het aantal vervulde, formele participaties per rol zien. De voorzittersrollen (*convenor* en *chair*) hebben de grootste aantallen, samen ruim twee derde van het totaal.

Tabel 9 Aantal Nederlandse formele participaties per rol

| Rol                             | Aantal NL |
|---------------------------------|-----------|
| Voorzitter werkgroep (Convenor) | 65        |
| Voorzitter (Chair)              | 65        |
| Vicevoorzitter                  | 30        |
| Secretaris                      | 23        |
| Projectleider                   | 6         |
| President                       | 3         |
| Totaal                          | 192       |

**Figuur** **1** laat het aantal vervulde formele rollen over tijd zien voor IEC. Er is sprake van een daling van 2019 tot 2020, gevolgd door een gestage stijging. Dit patroon is in lijn met het totale aantal participaties van Nederlandse belanghebbenden bij IEC.

**Figuur 1**. Aantal door Nederlandse vertegenwoordigers vervulde formele rollen in IEC over tijd

### Reflectie op de rol van multinationals

In het aantal participaties uitgesplitst naar organisatietype viel al op dat een groot deel van de participaties aangemerkt als Nederlands belang plaatsvond namens Nederlandse vestigingen van buitenlandse organisaties. Hoewel hier binnen die definitie sprake is van een Nederlands belang, kunnen hier ook vraagtekens bij gesteld worden. In gesprekken komt eveneens de rol van multinationals naar voren. Zij hebben meer vermogen om hun belangen na te streven in standaardisatie. Zo is het bijvoorbeeld voor hen lucratief als een eigen patent wordt opgenomen in een standaard of biedt het concurrentievoordeel wanneer de eigen productstandaard wordt opgenomen. Multinationals kunnen dit bijvoorbeeld bereiken door ‘block voting’, waar verschillende multinationals samen stemmen voor gedeelde belangen. Multinationals hebben meer middelen en kunnen daarmee een belangrijke rol spelen binnen standaardisatie, mits de invloed die komt met meer middelen in balans is met de invloed van partijen met minder middelen voor deelname.

In de data zijn enkele multinationals aangemerkt als Nederlandse belanghebbende. Zij zijn lid van NEN en daarvoor moet er sprake zijn van een Nederlands belang. Dit belang moet breder zijn dan dat de organisatie in Nederland geregistreerd is. Als er sprake is van een Nederlands marktbelang, dan kan dat als zodanig aangemerkt worden. Op dit punt gaven respondenten aan dat niet elke organisatie met een Nederlandse vestiging lid kan worden. Er moet sprake zijn van economische activiteit. Vertegenwoordigers van multinationals zijn vaak namens een groot aantal nationale takken aanwezig bij SDO’s. Zo kan één vertegenwoordiger aanwezig zijn namens meerdere landen (ter illustratie, de data registreert een vertegenwoordiger met de volgende affiliaties: “Qualcomm communications S.A.R.L, QUALCOMM Europe Inc. - Spain Branch Office, Qualcomm Finland RFFE Oy, Qualcomm Technologies Netherlands B.V., QT Technologies Ireland Limited, Qualcomm Europe Inc. Sweden, Qualcomm CDMA Technologies GmbH, Qualcomm Korea, en meer”).

Bovenstaande vertroebelt aan de ene kant de relatieve zichtbaarheid van Nederlands belang in de data, aan de andere kant roept het de vraag op in hoeverre of in welke situaties er daadwerkelijk gesproken kan worden van een uniek Nederlands belang. Immers, organisaties zijn verspreid over verschillende landen en 78% van de participaties namens Nederlandse belanghebbenden is door organisaties met vestigingen in meerdere landen.

Tabel **10** laat het aantal participaties per SDO per organisatietype zien. De participatie van de bovengenoemde multinationals die ook Nederlandse belanghebbende zijn, is alleen bij ETSI lager dan die van de Nederlandse organisaties. Dit kan verklaard worden vanuit de databron: lidmaatschap. Aanwezigheid bij vergaderingen is bij ETSI altijd gekoppeld aan één organisatie (en dus formeel gezien aan één land). De kans is groot dat multinationals bij ETSI via andere landen hun inspraak hebben of intern de belangen aggregeren in hun inbreng. Stemmen gaat voor geharmoniseerde standaarden in ETSI via NEN, wat betekent dat ook daar nog een punt van inspraak is.

Tabel 10 Aantal participaties per SDO per organisatietype

| Organisatietype                                                                                                                        | 3GPP  | ETSI  | IETF  | OASIS | W3C | Totaal |
|----------------------------------------------------------------------------------------------------------------------------------------|-------|-------|-------|-------|-----|--------|
| Nederlandse organisaties zonder (noemenswaardige) internationale vestigingen                                                           | 745   | 230   | 545   | 7     | 30  | 1.557  |
| Nederlandse organisaties met internationale vestigingen                                                                                | 567   | 653   |       | 1     | 16  | 1.237  |
| Nederlandse vestigingen van buitenlandse organisaties                                                                                  | 5.535 | 143   | 1.484 | 30    | 243 | 7.435  |
| Formele vertegenwoordigers van de Nederlandse overheid                                                                                 |       | 732   |       |       |     | 732    |
| Organisaties van de Nederlandse overheid, waaronder Rijksoverheid, provincies, gemeenten, waterschappen, ZBO’s en overheidsstichtingen | 75    | 20    | 57    | 4     | 7   | 163    |
| Totaal                                                                                                                                 | 6.922 | 1.778 | 2.086 | 42    | 296 | 11.124 |

## Het ontstane beeld na analyse van de data

Op basis van de analyses van gegevens over deelname aan standaardisatietrajecten bij de verschillende SDO’s schetsen wij de volgende observaties:

- De Nederlandse participatie neemt in absolute zin toe (gelet op zowel het aantal participaties als op het aantal verschillende participerende organisaties).

- Daarnaast lijkt er relatief gezien sprake te zijn van een lichte afname vanwege de toename van de mondiale participatie in zijn geheel.

- Nederland is sterk vertegenwoordigd op een aantal onderwerpen van groot (economisch) belang. Dat zijn AI, telecom, asset management, digitale beveiliging en betaaldiensten.

<!-- -->

- Op andere onderwerpen is veel minder participatie in vergelijking met andere landen. Het ontbreken van kennis binnen de overheid op deze onderwerpen (zoals energietechniek en quantumtechnologie) wordt door geïnterviewden genoemd als mogelijke reden.

<!-- -->

- De **invloed** van de Nederlandse organisaties op standaardisatie is **niet** vast te stellen op basis van enkel het **aantal participaties**. Omdat invloed niet gaat over aantal, maar over wijze van deelname (het daadwerkelijk meeschrijven aan een norm en aanwezigheid, met name op belangrijke momenten). De kwalitatieve analyse in hoofdstuk 6 gaat verder in op de duiding en interpretatie van de Nederlandse invloed.

