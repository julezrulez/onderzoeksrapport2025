
# Onderzoeksvraag 2: Wat drijft de betrokkenheid van de verschillende Nederlandse organisaties?

Dit hoofdstuk geeft inzicht in de drijfveren voor deelname aan SDO’s. Waarom hebben partijen hun betrokkenheid vermeerderd of verminderd? Wat verwachten ze in de toekomst te gaan doen? Factoren waarom geïnterviewden gemotiveerd zijn om deel te nemen aan standaardisatie-activiteiten zijn geanalyseerd, zowel vanuit een organisatieperspectief als op basis van persoonlijke motivatie.

## Motivatie voor deelname

### Belang voor de organisatie

Actieve deelname aan standaardisatieprocessen biedt de organisaties strategische voordelen, zoals het beïnvloeden van standaarden voor eigen organisatievoordelen (bijvoorbeeld: het vergroten van het eigen marktaandeel en het tegenhouden van besluiten die niet aansluiten bij eigen producten of diensten), het verbeteren van de implementatie van internationale standaarden en het waarborgen van productveiligheid. Dit leidt tot economische voordelen: efficiëntie, effectiviteit en concurrentievoordelen.  
Een geïnterviewde uit de bankensector licht toe: *“Als we niet actief mee zouden doen, dan hebben we echt een probleem als ze een infrastructuur creëren wat met standaarden onderbouwd wordt waar we gewoon niet met droge ogen op kunnen vertrouwen.”*  
Deelname aan standaardisatieprocessen helpt zowel grote bedrijven als het mkb bij het voldoen aan regelgeving, omdat organisaties dan vroege toegang hebben tot informatie over aankomende eisen en verplichtingen, waardoor ze tijdig maatregelen kunnen nemen om compliant te worden of te blijven.  
Actieve deelname door overheidsorganisaties stelt hen in staat om standaarden te beïnvloeden op basis van publieke waarden zoals privacy, veiligheid, transparantie en toegankelijkheid. Tegelijkertijd vergroot de invloed van de Nederlandse overheid binnen Europese en internationale besluitvormingsprocessen. Een geïnterviewde uit de publieke sector licht toe: “*Ja, we sturen \[…\] op risico's die we zien in bijvoorbeeld de telecom, cellulaire netwerken 5G en 6G, … Veiligheid in het gebruik en dan daar waar de overheid vooral invloed wil uitoefenen en nieuwe dingen zoals AI, nieuwe onderwerpen die bovenkomen. We worden heel veel ingezet nu op cybersecurity. Dingen waarvan we denken dat ze goed lopen zonder overheid, daar zetten we minder op in.”*

Passieve deelname aan standaardisatie biedt bedrijven vroegtijdig inzicht in nieuwe ontwikkelingen, waardoor ze snel kunnen reageren op veranderingen in regelgeving en technologie. Een geïnterviewde benadrukt het belang van betrokkenheid: “*Ik vind het belangrijk dat wij als bedrijf een connectie hebben of dicht op de ontwikkelingen zitten die hier plaatsvinden. Dat is de hoofdreden waarom ik hier zit*.”  
Passieve deelname aan standaardisatieprocessen door overheidsorganisaties stelt hen in staat om goed geïnformeerd te blijven, beleidskeuzes voor te bereiden en te leren van andere landen.

### Collectief belang en sectoraal belang

Door deelname en bijdrage aan standaardisatie-activiteiten, kunnen standaarden ontwikkeld worden die voordelen opleveren voor veel verschillende partijen. Daarom streeft men doorgaans naar (volledige) consensus en proberen verschillende bedrijven samen te werken om te komen tot een breed gedragen oplossing. Organisatiebelang en sectoraal belang vloeien zodoende soms in elkaar over, wat één van de geïnterviewden als volgt aangeeft: “*We willen natuurlijk een product in de markt zetten en dat gaat in deze branche eigenlijk niet als je dat alleen doet. Er is niemand die zo'n marktaandeel heeft dat ze iets door kunnen drukken*.”

Vanwege mededingingsregels kan samenwerking in een sector beperkt zijn, maar standaardisatie biedt een neutraal en transparant mechanisme om dit toch mogelijk te maken. Het helpt zowel het mkb als grote organisaties gezamenlijke vooruitgang te boeken in interoperabiliteit, efficiëntie en innovatie, zonder concurrentie te schaden of regels te overtreden.

### Persoonlijke motivatie

Deelname aan standaardisatie-activiteiten biedt professionals kansen voor groei, strategische inzichten, netwerkuitbreiding en het verbeteren van vaardigheden. De werkzaamheden worden veelal op eigen kosten en deels in eigen tijd uitgevoerd, deelnemers ervaren het als zodanig waardevol vanwege de professionele voordelen en persoonlijke voldoening. Het werk is uitdagend en interessant, met volop mogelijkheden om te leren en te groeien, en biedt een unieke kans om expertise te delen en in te zetten voor het bredere maatschappelijke belang.  
Feedback uit de interviews geeft interessante inzichten in de persoonlijke motivatie, zoals: “*Wat mij vooral fascineert is de dynamiek van standaarden en in het bijzonder wat betreft interoperabiliteit. Je werkt met meerdere partijen die elkaar commercieel en economisch het licht in de ogen niet gunnen, waarmee je toch samen om tafel moet en gezamenlijk een oplossing moet verzinnen*.”  
Ook ideële motieven spelen een rol, zoals geïllustreerd door een andere geïnterviewde: *“… er zijn bijvoorbeeld voorbeelden met aftappen of andere opsporingsactiviteiten waarbij je … vanuit simpelweg het publiek belang zegt, nu ga ik me even tegen de zaak aan bemoeien!*”

Uitdagingen vanuit organisatieperspectief

Bij standaardisatie valt de beperkte betrokkenheid op van Nederlandse bedrijven, vooral van startups en het mkb. Individuele bedrijven missen de kans om standaarden te beïnvloeden. Innovatiekansen worden gemist omdat belangrijke groepen niet bijdragen aan standaardisatieprocessen.  
Veel bedrijven zijn zich echter niet bewust van het belang van standaardisatie en hebben niet de middelen om actief deel te nemen, want dat kost veel tijd en geld. Voor mkb-bedrijven is deze belasting niet haalbaar naast de reguliere werkzaamheden.  
Een andere drempel voor bedrijven vormen soms de kosten die SDO’s in rekening brengen voor deelname aan standaardisatie-activiteiten. En omdat standaardisatie op korte termijn geen directe voordelen oplevert, geven bedrijven voorrang aan andere zaken. Dit leidt ertoe dat standaardisatie geen prioriteit krijgt, wat negatieve gevolgen kan hebben voor de Nederlandse invloed.  
Flexibele deelnameopties en subsidies om kleine bedrijven te ondersteunen, blijken echter te helpen. Zo bieden de zogenoemde ‘[community-groups’](https://www.w3.org/community/) van W3C een platform voor nieuwe initiatieven met minimale middelen, waardoor samenwerking en innovatie toch worden bevorderd.

Een individueel standaardisatieproces duurt lang: twee tot vier jaar is gangbaar en vaak is meer tijd nodig voordat een standaard breed kan worden toegepast. Ook is standaardisatie een complex proces, zowel op inhoud als qua procespolitiek. Het vinden van de juiste experts met zowel de benodigde technische als sociale capaciteiten is daarom een uitdaging. Een geïnterviewde licht toe: “*Wat ik merk is dat de drempel om mee te doen best wel een lastige is. Het is voor organisaties niet direct duidelijk op welke wijze en waar de inbreng in wordt gevraagd. Want \[…\] aan alle kanten moet er consensus zijn van alle partijen en dat vraagt soms een bepaalde manier van aanpak en om bepaalde expertises*.”

De opbrengsten worden doorgaans pas op lange termijn zichtbaar en deelname aan standaardisatie-activiteiten heeft niet altijd direct voordelen voor de organisatie zelf op korte termijn. Deelname wordt daardoor als een investering gezien en vindt daarom naast reguliere werkzaamheden plaats. Het is ongebruikelijk dat medewerkers aan standaardisatie een volledige werkweek besteden. Vaker werkt men hieraan naast een reguliere functie of zelfs in de vrije tijd. Geïnterviewden die niet specifiek aan standaarden werken, besteden er gemiddeld één tot vier uur per week aan. Voor zo’n vijf personen die de standaardisatierol in hun werkpakket hebben, kan actieve deelname aan werkgroepen oplopen tot meer dan twee weken per maand.

## Deelname en betrokkenheid in de toekomst

Uit de interviews komt naar voren dat er sprake is van een voorzichtige daling in de deelname aan standaardisatie-activiteiten door Nederlandse organisaties. De oorzaak hiervan is dat meerwaarde van deelname aan standaardisatie niet altijd kwantitatief kan worden onderbouwd en de business case daardoor niet altijd voor de hand ligt. Het kan meerdere jaren duren voordat de opbrengsten van investeringen zichtbaar zijn en de directe zichtbaarheid van de voordelen is beperkt. Hierdoor ontstaat een gebrek aan betrokkenheid van senior managers en bestuurders, waardoor investeringen in standaardisatie onder druk komen te staan. Dit geldt ook voor grote bedrijven en multinationals.

Standaardisatie wordt door enkele organisaties in het mkb (adviesbureau/consulting, energietechniek, e-commerce dienstverlening,) in toenemende mate erkend als strategisch instrument. Voor hen wordt prioritering op het inzetten van specifieke technologieën steeds belangrijker. Met name voor onderwerpen die voor de organisatie essentieel zijn. Het efficiënt bijhouden en monitoren van relevante ontwikkelingen wordt hierbij belangrijker. Een geïnterviewde uit het mkb geeft verder duiding: “*Batterijen, laadpalen, alles wat op het net wordt uitgesloten, zonnepanelen, windturbines. Het is een buitengewoon belangrijk onderwerp als je \[standaarden\] niet goed voor elkaar hebt als land...waar willen we straks staan met een systeem dat werkt?*”

## Het ontstane beeld na analyse van de interviews met betrekking tot de betrokkenheid

1.  Strategische voordelen en vroegtijdige inzichten blijken drijfveren voor betrokkenheid te zijn.

> Actieve deelname levert organisaties strategische voordelen op zoals het beïnvloeden van internationale standaarden, het vergroten van het marktaandeel, het verbeteren van interoperabiliteit en het waarborgen van (product)veiligheid. Bij passieve deelname krijgen organisaties vroegtijdig inzicht in nieuwe ontwikkelingen, waardoor zij snel kunnen anticiperen.  Tenslotte draagt deelname vaak bij aan een collectief of sectoraal belang. 
>
> Ook speelt persoonlijke motivatie van medewerkers een rol vanwege de mogelijkheden voor professionele groei, intrinsieke motivatie en netwerkuitbreiding.

2.  Gebrek aan kennis, tijd, middelen en capaciteit, waardoor de prioritering van standaardisatie onvoldoende aandacht krijgt en betrokkenheid hieronder lijdt.

> Dit betreft zeker de helft van de organisaties uit de private sector die zijn geïnterviewd en heeft als belangrijkste oorzaak dat participatie kostbaar is, met name vanwege de tijdsinvestering. Bedrijven focussen op korte-termijn voordelen en zien participatie in standaardisatie vooral als kostenpost in plaats van als investering. Veel organisaties hebben niet de kennis, tijd, middelen en capaciteit om actief deel te nemen. Bij het management en de bestuurders lijkt onvoldoende bekendheid met het onderwerp de betrokkenheid te beperken. Daarnaast zijn standaardisatieprocessen van lange duur en complex, wat deelname verder bemoeilijkt. Daardoor worden de opbrengsten en **voordelen pas op lange termijn zichtbaar**. Dit alles leidt ertoe dat standaardisatie onvoldoende prioriteit krijgt.

3.  **In de toekomst** verwachten Nederlandse organisaties **geen uitbreiding** van hun **activiteiten.** Strategische onderwerpen voor de toekomst die zijn genoemd zijn: AI, digital wallets, cyber, data interoperabiliteit en op operationele onderwerpen zoals procurement en invoicing.   

