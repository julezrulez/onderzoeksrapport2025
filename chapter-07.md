
# Onderzoeksvraag 3: Indien gewenst, wat kan de overheid doen om de Nederlandse deelname in belangrijke Europese en internationale standaardisatieprocessen te vergroten of beter af te stemmen? 

De huidige activiteiten vanuit het ministerie van Economische Zaken (EZ) en vanuit NEN zijn vergeleken met de ideeën en wensen die tijdens de interviews zijn opgehaald. Veel zaken blijken al te worden opgepakt in recente beleidsstukken. Voor de aspecten die nog niet zijn opgepakt, zijn aanbevelingen geformuleerd.

## Huidige activiteiten

Vanuit de [EU-Verordening 1025/2012](https://eur-lex.europa.eu/legal-content/NL/TXT/?uri=CELEX%3A32012R1025) moet iedere EU lidstaat een normalisatie-instituut aanwijzen. Het Nederlands Normalisatie Instituut (NEN) is door de Nederlandse Staat aangewezen als partij die naast het ontwikkelen van nationale normen, ook het faciliteren van de Nederlandse inbreng in Europees (CEN en CENELEC) en internationaal verband (ISO en IEC) als taak heeft. Het ministerie van EZ is systeemverantwoordelijk voor het nationale beleid rondom normalisatie. Wettelijke taken uit EU-verordening 1025/2012 zijn beperkt tot het stelsel van Europese Normalisatie. Het ministerie geeft opvolging aan de Europese normalisatiestrategie om normen in te zetten voor economische groei, innovatie en duurzaamheid.

Door de aanwijzing vanuit EZ van NEN als het nationale normalisatie-instituut betekent dat Nederlandse belanghebbende partijen met NEN de toegang tot Europese en mondiale normalisatie hebben. NEN is een private, onafhankelijke stichting zonder winstoogmerk en faciliteert het normalisatieproces waarin belanghebbenden zoals bedrijven, overheden en kennisinstellingen bijdragen aan nationale, Europese en mondiale normen. Als lid van CEN, CENELEC, ETSI, ISO, en IEC zorgt NEN voor de vertegenwoordiging van het Nederlands belang. De rol van NEN als nationale normalisatieorganisatie ten aanzien ETSI is [beperkt](https://www.nen.nl/samenwerkingsplatform-etsi-nen) tot het uitvoeren van de publieke consultatie van door ETSI ontwikkelde Europese normen (EN) in Nederland en het inbrengen van het nationale standpunt in het ETSI normalisatieproces.

Andere SDO’s, zoals IETF en W3C, hebben geen formele rol in het licht van de Europese Verordening 1025 en zijn daarmee geen aangewezen Europese Normalisatie instellingen. Daarmee heeft NEN geen rol in het proces van deze organisaties. Nederlandse belanghebbenden nemen rechtstreeks deel aan de standaardisatieprocessen en werkgroepen van deze SDO’s.

### De Nationale Normalisatieagenda

De Nationale Normalisatieagenda (versie december 2024), is een vertaalslag van de Europese normalisatiestrategie naar acties op nationaal niveau. De agenda heeft als doel om de afstemming tussen Europese beleidsprioriteiten en standaardisatie in Nederland te verbeteren met behulp van een in 2024 opgericht Rijksbreed normalisatienetwerk. Dit netwerk richt zich op kennisdeling op het gebied van standaardisatie, met nadruk op de groene- en digitale transitie en op het signaleren van internationale beïnvloeding die niet strookt met EU-belangen. Een geïnterviewde vertelt hierover: *“… we hebben een netwerk van een man of honderd binnen de Rijksoverheid in kaart gebracht. Je merkt dat kennis heel erg verdeeld is \[en hetzelfde geldt voor\] het niveau van de kennis. Bovendien kennen de mensen elkaar lang niet altijd. Als er dan één iemand vertrekt dan is dat vaak meteen een aderlating.”*

Nederland geeft invulling aan de Europese normalisatiestrategie door middel van drie speerpunten: prioriteren, verbinden en opleiden.  
‘Prioriteren’ richt zich op: het aanwijzen van specifieke standaardisatieactiviteiten ter ondersteuning van beleidsprioriteiten en proactieve sturing op het gebied van standaardisatie, in overleg met stakeholders in zowel het private- als het publieke domein.  
‘Verbinden’ richt zich op: de verdere uitbouw van een Rijks normalisatienetwerk om kennis te delen, kansen te benutten en beproefde werkwijzen (best-practices) uit te wisselen op het gebied van standaardisatie.  
‘Opleiden’ is gericht op het vergroten van het aantal Nederlandse experts met kennis van standaardisatieprocessen en standaardisatieen door middel van opleidingen en certificaten.

Deze normalisatieagenda sluit aan op de standaardisatiestrategie van de EC en het High-Level Forum on European Standardisation. Dit is door de EC opgezet om belanghebbenden uit verschillende sectoren samen te brengen en om strategisch advies te kunnen geven over standaardisatiebeleid binnen de EU. Het High-Level Forum speelt een belangrijke rol bij het ondersteunen van de doelstellingen van de EU op het gebied van technologische autonomie, digitale transformatie, groene transitie en wereldwijde concurrentiepositie.

## Informatie opgehaald uit de interviews

In de interviews is gevraagd naar de ervaringen en beelden van de geïnterviewden over de wenselijke strategische aanpak van de Rijksoverheid en wat ervoor nodig is om de doelen op een effectieve en efficiënte manier te behalen.

### Wenselijke strategische aanpak van de Rijksoverheid

De geïnterviewden vanuit zowel het mkb als vanuit grote bedrijven stellen dat de effectiviteit van het Nederlandse overheidsbeleid zal verbeteren door een **duidelijke koers** en **structurele vertegenwoordiging** vanuit zowel de **overheid als het bedrijfsleven** in de diverse Europese (CEN, CENELEC, ETSI) en internationale SDO’s (ISO, IEC, ITU). Zo dient de overheid ervoor te zorgen dat Europese en internationale standaarden aansluiten bij nationale belangen en behoeften. Het is belangrijk dat Nederlandse standaarden (zoals Common Ground, StUF) in lijn zijn met Europese en internationale standaarden om samenwerking en concurrentievermogen te bevorderen. Alleen wanneer er specifieke nationale behoeften of voordelen zijn, is het ontwikkelen van Nederlandse standaarden nog te rechtvaardigen, conform [EU-verordening 1025/2012](https://eur-lex.europa.eu/legal-content/NL/TXT/?uri=CELEX%3A32012R1025).  
Beleid over standaardisatie vereist een balans tussen innovatie en standaardisatie, en samenwerking met belanghebbenden. Het vergt een flexibele benadering om technologische vooruitgang te ondersteunen, waarbij standaardisatie de innovatie ondersteunt (in plaats van belemmert). Daarbij zijn duidelijke kaders en voorspelbaarheid nodig om scope en focus te bieden. Denk hierbij aan bijvoorbeeld AI-standaarden zoals ISO/IEC 42001, die transparantie, eerlijke besluitvorming en uitlegbaarheid bevorderen, waarbij bedrijven binnen dergelijke kaders kunnen innoveren. Overigens is de Nederlandse overheid nauw betrokken bij de ontwikkeling van AI-standaarden die gerelateerd zijn aan de AI-act.

Op strategisch niveau geeft het bedrijfsleven aan vooral baat te hebben bij een duidelijke visie vanuit de overheid voor de betrokken partijen bij hun standaardisatie-activiteiten. Er is behoefte aan een heldere koers voor standaardisatieonderwerpen in sectoren en technologieën aan de hand waarvan organisaties kunnen acteren, en waarmee innovatie en economische groei gestimuleerd kan worden.

### Wenselijke coördinatie en ondersteuning van de Rijksoverheid

Strategisch advies, transparantie, toegankelijkheid en communicatie vormen de essentie om standaarden effectief te implementeren en de Nederlandse belangen te waarborgen, volgens de geïnterviewden. Zij geven aan dat Nederlandse standaardisatie-initiatieven steeds beter kunnen worden door feedback van diverse belanghebbenden en best practices over de standaardisatie-activiteiten te integreren in het beleid, zodat de nationale belangen optimaal kunnen worden vertegenwoordigd. Een van de geïnterviewden vertelt: “*Duitsland heeft bijvoorbeeld een soort van schaduwgroep op nationaal niveau van het High-Level Forum. En zij schaduwen dat op nationaal vlak om te kijken wat zijn de belangen als overheid aan de ene kant en als bedrijfsleven en hoe gaan we dan onze inzet die kant op organiseren?*”  
Coördinatie van standaardisatie door de overheid omvat een interdisciplinaire, gestructureerde aanpak van standaardisatietrajecten in samenwerking tussen de overheid, de private sector en de wetenschap. Samenwerking tussen ministeries en internationale partners, duidelijke communicatie over nieuwe wetgeving met bijbehorende geharmoniseerde standaarden en stimulering van deelname aan commissies zien de geïnterviewden als belangrijke taken van de overheid. De overheid kan hiermee niet alleen standaarden helpen verbeteren, maar ook de adoptie ervan versnellen en innovatie stimuleren.

De meeste geïnterviewden benadrukken dat financiële ondersteuning met subsidies, belastingvoordelen en kosten-differentiatie de deelname van mkb kan stimuleren. Logistieke ondersteuning en netwerkmogelijkheden helpen barrières te overwinnen. De problematiek werd helder verwoord door deze geïnterviewde: “*Start-ups zien het belang van standaardisatie, alleen die zeggen: wij hebben 30% eigenbelang en 70% algemeen belang. Die 30% die financieren we graag zelf. Die 70% kunnen we ons niet veroorloven*.”

### Wenselijke kennis, samenwerking en educatie

Meerdere geïnterviewden, zowel vanuit het bedrijfsleven als vanuit de overheid zelf, stellen dat wanneer het **kennisniveau** over standaardisatie binnen de overheid wordt verhoogd, dit de overheid in staat stelt effectiever bij te dragen aan de ontwikkeling, implementatie en handhaving van standaarden. Een geïnterviewde beleidsmedewerker vertelt*: “Er is weinig bekendheid met het onderwerp \[standaardisatie\] en ik heb inmiddels de afgelopen twee jaar vaak uitleg gegeven, dus daar ben ik bedreven in geworden en dan snappen mensen het belang en willen ze vervolgens wat tijd vrijmaken*.”  
Vanuit het bedrijfsleven wordt aangegeven dat het belangrijk is dat de overheid meer experts in de eigen organisatie aanwijst voor deelname aan commissies en werkgroepen. EZ en andere departementen (o.a. I&W, VRO, VWS) hebben deze rol inmiddels opgepakt. Zo nemen EZ, JenV, BZK, RWS, VWS en het Rijks ICT Gilde deel aan de normcommissie AI & Big Data.

De diversiteit aan belangen en achtergronden van betrokken partijen creëert uitdagingen bij het bereiken van consensus in standaardisatie-activiteiten.  
**(Publiek-private) samenwerking** tussen overheden, industrie en academische instellingen is nodig om veilige, betrouwbare en gebruikersgeoriënteerde standaarden te kunnen specificeren. Geïnterviewden pleiten voor een interdisciplinaire benadering, waarbij naast technisch inhoudelijke ook andere domeinen zoals ethiek, recht en psychologie betrokken zijn. Nauwere samenwerking tussen overheid en bedrijfsleven is nodig om haalbare en effectieve standaarden te waarborgen. Dit geldt in het bijzonder voor de niet-formele SDO’s waarbij veel geïnterviewden hebben aangegeven dat ze weinig tot geen overheidsinbreng zien in bv W3C, OASIS en IEEE.

Intensiever overleg met de markt over strategisch belangrijke standaardisatieonderwerpen, biedt de mogelijkheid om samen praktische problemen en oplossingen te bespreken. Een geïnterviewde zegt hierover: “*Bepaalde generieke SDO’s zijn leading op specifieke onderwerpen, dus we moeten samen afwegen bij welke SDO je voor een \[te ontwikkelen\] standaard moet aanhaken. \[….\] Welke specifieke standaarden willen we eerst, welke kunnen ook wel iets langer wachten? Er is gewoon weinig capaciteit, dus we moeten samen gaan kiezen wat we wel en wat we niet willen doen.”*

Uit de interviews blijkt verder het belang van publiek-private samenwerking om de **internationale positie van Nederland te versterken** en een effectieve representatie bij relevante SDO’s en standaardisatie-activiteiten te waarborgen. Het is belangrijk om in een dergelijke samenstelling actuele ontwikkelingen te monitoren en aankomende ontwikkelingen te signaleren. Bovendien kan de overheid inzetten op het tijdig uitvoeren van impactanalyses (technisch, juridisch, samenleving), kosten-batenanalyses (effectiviteit en implementatiekosten) en uitvoerbaarheidstoetsen (tijdslijn en haalbaarheid) wat betreft de invoering van nieuwe standaarden. Of zoals een geïnterviewde benoemt: “*Ik denk dat de Nederlandse overheid heel kritisch moeten kijken naar de dingen die uit de EU komen en de vraag moet stellen: Is dit nou echt iets wat waarde toevoegt?”*

Het vinden van mensen met de juiste vaardigheden (capaciteitsopbouw) vormt een uitdaging om tot een succesvol standaardisatietraject te komen. Er is sterke behoefte aan nieuwe instroom in het vakgebied. **Educatie** kan hierbij helpen.  
Bewustwording en educatie over het belang van standaardisatie zijn essentieel om de concurrentiepositie en innoverende kracht van de Nederlandse industrie te bevorderen. De overheid kan actiever worden in het bevorderen van kennisbewustzijn, het mobiliseren van experts en het faciliteren van interdisciplinaire samenwerking over alle aspecten van standaardisatie, zowel binnen als buiten de overheid. Men benadrukt het belang van een centraal aanspreekpunt voor interdisciplinaire samenwerking, een bestaand kennisinstituut. Wetenschappers en experts uit verschillende disciplines kunnen hier samenkomen om hun kennis en inzichten te delen alvorens men tot standaardisatie-initiatieven over gaat. Door laagdrempelige toegang tot kennis over standaardisatie te bieden zou specifiek het mkb gestimuleerd kunnen worden om meer te participeren.

## Beeld dat naar voren is gekomen uit de interviews om deelname aan belangrijke Europese en internationale standaardisatieprocessen te vergroten. 

**Om de Nederlandse deelname aan belangrijke Europese en internationale standaardisatieprocessen te vergroten of beter af te stemmen, kan de overheid in de volgende behoeften voorzien:**

1)  **Een duidelijke standaardisatie strategie uitdragen,** die koers en kaders biedt. Het overheidsbeleid over standaardisatie communiceren naar relevante organisaties en aan de Europese Commissie. Proactieve deelname van Nederland aan standaardisatie is noodzakelijk om kansen van nieuwe technologieën te benutten en te kunnen anticiperen op de bijbehorende risico's.

2)  **Structurele vertegenwoordiging handhaven** en **zelfs intensiveren** in de diverse Europese en internationale SDO’s.

3)  **Financiële ondersteuning** met subsidies, belastingvoordelen en kosten-differentiatie voor participatie door het bedrijfsleven. Het verlagen van de drempel voor deelname, het verhogen van de toegankelijkheid van standaardisatie-activiteiten en het creëren van de juiste condities voor deelname heeft tal van voordelen. Zo kunnen bijvoorbeeld niet aangehaakte inhoudelijke experts en bedrijven betrokken worden.

4)  **Logistieke ondersteuning en netwerkmogelijkheden** bieden aan het bedrijfsleven, in het bijzonder het mkb**.**

5)  **De aanpak** van standaardisatie-inspanningen **structureren en coördineren, binnen een publiek-private samenwerking**, zoals Duitsland dat doet.  
    Dit zal bijdragen aan het versterken van de internationale positie en zorgen voor een effectieve representatie bij relevante SDO’s en standaardisatie-activiteiten. Coördineer de monitoring en signalering van (aankomende) ontwikkelingen; formuleer een duidelijke agenda, met gefundeerde keuzes voor inhoudelijke aandachtsgebieden; zet centraal in op impactanalyses, kosten- batenanalyses en uitvoerbaarheidstoetsen van de invoering van nieuwe standaarden.

6)  **Het tijdig uitvoeren van uitvoerbaarheidstoetsen** van nieuwe standaarden wat betreft technische en juridische impact, effectiviteit en implementatiekosten om Nederlandse organisaties te laten voldoen aan de complexe eisen van de EC, zonder dat het bedrijfsleven hiervoor onevenredige kosten moet maken.

7)  **Kritisch kijken naar de toegevoegde waarde van specifieke standaarden** in EU-regelgeving en zorgen dat effectieve implementatie van nieuwe regels en standaarden mogelijk is (op basis van geharmoniseerde standaarden).

8)  Zich blijven **richten op strategische onderwerpen** waarop standaardisatie een grote **economische en maatschappelijke impact** heeft, om zo de invloed van Nederland te vergroten. Want deelname aan internationale standaardisatieprocessen blijft naar verhouding achter bij grotere landen zoals Duitsland. Nederland beschikt immers over veel expertise en motivatie in normcommissies op gebieden als digitale beveiliging, digitale infrastructuur en identificatie, facturering, telecommunicatie, procurement en financiële transactiegegevens.

9)  **Inzetten op educatie over standaardisatie.** Dit zorgt ervoor dat de overheid zelf effectiever kan handelen op gebied van ontwikkeling, implementatie en handhaving van standaarden. Het helpt het bedrijfsleven en het mkb in het bijzonder bij het verbeteren van de concurrentiepositie en de innoverende kracht. En tenslotte komt educatie de nieuwe instroom in het vakgebied ten goede.

10) Het opzetten van een mechanisme buiten de ESO-structuur.

> Om Nederlandse belangen te behartigen waar deelname veel meer direct en op eigen titel, (en dus niet vanuit NEN wordt ondersteund) kan een mechanisme worden opgezet. Denk aan lidmaatschapsopties, een nationaal coördinatiemechanisme / platform voor samenwerking en opzet van duidelijke communicatie over niet-formele SDO’s.

### Een schematische vergelijking van de Nationale Normalisatieagenda met de opgehaalde wensen is weergegeven in Tabel 11.

Tabel 11 Op de volgende pagina: Overzicht van wat er op het gebied van standaardisatie in Nederland is ingeregeld, waaraan momenteel invulling wordt gegeven en wat nog extra aandacht behoeft (afkomstig uit de Nationale Normalisatieagenda).

<table>
<colgroup>
<col style="width: 15%" />
<col style="width: 17%" />
<col style="width: 33%" />
<col style="width: 34%" />
</colgroup>
<thead>
<tr class="header">
<th>Onderwerp</th>
<th>Is invulling aan gegeven (door o.a. NEN en EZ)</th>
<th><p>Wordt invulling aan gegeven in 2025+</p>
<p>(door o.a. NEN en EZ)</p></th>
<th>Is nog geen/onvoldoende invulling aan gegeven (door oa NEN en EZ)</th>
</tr>
</thead>
<tbody>
<tr class="odd">
<td>Interdepartementale structuren</td>
<td>Ja</td>
<td>Nader vormgeven van deze structuren.</td>
<td></td>
</tr>
<tr class="even">
<td>Intersectorale structuren</td>
<td>Aanwezig</td>
<td>Meer samenwerken met gebruikersorganisaties, koepels en andere belanghebbenden uit het maatschappelijk middenveld om betere en snellere implementaties te realiseren van standaarden refererend aan wetgeving.</td>
<td></td>
</tr>
<tr class="odd">
<td>Overheidsstrategie</td>
<td>Aanwezig</td>
<td>Maak specifieke NL belangen en beoogde impact expliciet in de Nationale Normalisatie Agenda (versie dec 2024).</td>
<td></td>
</tr>
<tr class="even">
<td>Beleid</td>
<td>Aanwezig</td>
<td></td>
<td>Besteed in dialoog met brancheorganisaties en industriesectoren meer aandacht aan de praktische uitdagingen (zoals kosten, dekking van functionele eisen) bij de implementatie van standaarden bij het invoeren van nieuwe wetgeving en zorg voor heldere communicatie hierover naar private sector.</td>
</tr>
<tr class="odd">
<td>Regulators</td>
<td></td>
<td>RDI is goed aangehaakt bij formele normalisatie, maar andere toezichthouders niet tot nauwelijks.</td>
<td>Indien NL regulators expliciet gaan focussen op het gebruik van (geharmoniseerde) standaarden, helpt dit bij het adoptieproces ervan (ze verwijzen dan naar te gebruiken standaarden).</td>
</tr>
<tr class="even">
<td>Coördineren en Faciliteren</td>
<td>Aanwezig</td>
<td>Versterk nauwe samenwerking tussen private sector, wetenschap en internationale partners op kennis, mobiliseren van experts, faciliteren van interdisciplinaire samenwerking (bijvoorbeeld via kennisinstituut). Duidelijke communicatie over nieuwe wetgeving en geharmoniseerde standaarden.</td>
<td></td>
</tr>
<tr class="odd">
<td>Inhoudelijke bijdragen</td>
<td>In specifieke domeinen zijn diverse (uitvoerings-) organisaties al goed vertegenwoordigd</td>
<td>Bevorder deelname m.b.t. strategische NL belangen (gebruik EZ-afwegingskader).</td>
<td></td>
</tr>
<tr class="even">
<td>Subsidies en Investeringen</td>
<td>Aanwezig</td>
<td>Behoefte aan meer middelen voor bedrijven bij de ondersteuning bij hun standaardisatieactiviteiten<strong>.</strong></td>
<td></td>
</tr>
<tr class="odd">
<td>Educatie</td>
<td>Aanwezig</td>
<td>Verder uitbouwen richting hoger onderwijs en binnen de overheid zelf.</td>
<td></td>
</tr>
<tr class="even">
<td>Relatie met de EC</td>
<td>Aanwezig</td>
<td>Meer strategische afvaardigingen bij Europese SDO’s.</td>
<td></td>
</tr>
</tbody>
</table>

